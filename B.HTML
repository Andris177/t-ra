



Mély, vadregényes völgyek, látványos sziklaszirtek
Az Északnyugati-Börzsöny legszebb, legváltozatosabb túraútvonala a kemencei kisvasút végállomásától, a vadregényes Fekete-völgyön át fel a Salgóvár (715 m) romjaihoz, majd a csodás panorámájú, sziklás Holló-kő (685 m) érintésével az Ökör-orom és a Jancsi-hegy hangulatos, vékony gerincén keresztül vissza a völgybe.

A túra hossza: 11,6 km
Időtartam: 5 óra
Szintkülönbség: 450 m fel, ugyanannyi le


A túra jellege:
Közepesen nehéz gyalogtúra kitűnően jelzett turistautakon, könnyen kezelhető közepes emelkedőkkel és lejtőkkel. A Fekete-völgyben a Csarna-patakon többször is gázlókon, köveken kell átkelni, csapadékos időben, nagyobb esőzések után nehézkes lehet az átjutás. Vízvételi lehetőség nincs, vigyünk magunkkal kellő mennyiségű folyadékot.

A túra biztonságos végigjárásához elengedhetetlen a megfelelő talpú, bokát jól tartó túrabakancs, nedves időben, remek ötlet kamáslit  erősítenünk lábszárunkra és a gázlókon való átkelést nagyban megkönnyíti egy pár professzionális túrabot.

Útvonal: Kemence, Feketevölgy vá. – Fekete-völgy – Salgóvár – Kövirózsás – Holló-kő – Jancsi-hegy – Világos-pallag – Fekete-völgy
Kiindulópont
A kemencei kisvasút Feketevölgy végállomása. Autóval is megközelíthető Kemence felől kissé kátyús aszfaltos úton. Feketevölgy panzió táblákat kövessük.

